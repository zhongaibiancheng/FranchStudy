{
  "version": "1.0",
  "title": "初二上学期古诗文（27篇）",
  "items": [
    {
      "id": 1,
      "title": "采桑子",
      "subtitle": null,
      "author": "欧阳修",
      "dynasty": "宋",
      "category": "词",
      "content": "轻舟短棹西湖好，绿水逶迤。芳草长堤，隐隐笙歌处处随。\n无风水面琉璃滑，不觉船移。微动涟漪，惊起沙禽掠岸飞。"
    },
    {
      "id": 2,
      "title": "相见欢",
      "subtitle": null,
      "author": "朱敦儒",
      "dynasty": "宋",
      "category": "词",
      "content": "金陵城上西楼，倚清秋。万里夕阳垂地大江流。\n中原乱，簪缨散，几时收？试倩悲风吹泪过扬州。"
    },
    {
      "id": 3,
      "title": "如梦令",
      "subtitle": null,
      "author": "李清照",
      "dynasty": "宋",
      "category": "词",
      "content": "常记溪亭日暮，沉醉不知归路。\n兴尽晚回舟，误入藕花深处。\n争渡，争渡，惊起一滩鸥鹭。"
    },
    {
      "id": 4,
      "title": "三峡",
      "subtitle": null,
      "author": "郦道元",
      "dynasty": "北魏",
      "category": "古文",
      "content": "自三峡七百里中，两岸连山，略无阙处。重岩叠嶂，隐天蔽日，自非亭午夜分，不见曦月。\n至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。\n春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。\n每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”"
    },
    {
      "id": 5,
      "title": "答谢中书书",
      "subtitle": null,
      "author": "陶弘景",
      "dynasty": "南朝·齐",
      "category": "古文",
      "content": "山川之美，古来共谈。高峰入云，清流见底。两岸石壁，五色交辉。青林翠竹，四时俱备。\n晓雾将歇，猿鸟乱鸣；夕日欲颓，沉鳞竞跃。\n实是欲界之仙都。自康乐以来，未复有能与其奇者。"
    },
    {
      "id": 6,
      "title": "记承天寺夜游",
      "subtitle": null,
      "author": "苏轼",
      "dynasty": "宋",
      "category": "古文",
      "content": "元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。\n怀民亦未寝，相与步于中庭。庭下如积水空明，水中藻、荇交横，盖竹柏影也。\n何夜无月？何处无竹柏？但少闲人如吾两人者耳。"
    },
    {
      "id": 7,
      "title": "与朱元思书",
      "subtitle": null,
      "author": "吴均",
      "dynasty": "南朝·梁",
      "category": "古文",
      "content": "风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。\n水皆缥碧，千丈见底。游鱼细石，直视无碍。急湍甚箭，猛浪若奔。\n夹岸高山，皆生寒树，负势竞上，互相轩邈，争高直指，千百成峰。\n泉水激石，泠泠作响；好鸟相鸣，嘤嘤成韵。\n蝉则千转不穷，猿则百叫无绝。\n鸢飞戾天者，望峰息心；经纶世务者，窥谷忘反。\n横柯上蔽，在昼犹昏；疏条交映，有时见日。"
    },
    {
      "id": 8,
      "title": "野望",
      "subtitle": null,
      "author": "王绩",
      "dynasty": "唐",
      "category": "诗",
      "content": "东皋薄暮望，徙倚欲何依。\n树树皆秋色，山山唯落晖。\n牧人驱犊返，猎马带禽归。\n相顾无相识，长歌怀采薇。"
    },
    {
      "id": 9,
      "title": "黄鹤楼",
      "subtitle": null,
      "author": "崔颢",
      "dynasty": "唐",
      "category": "诗",
      "content": "昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。"
    },
    {
      "id": 10,
      "title": "使至塞上",
      "subtitle": null,
      "author": "王维",
      "dynasty": "唐",
      "category": "诗",
      "content": "单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。"
    },
    {
      "id": 11,
      "title": "渡荆门送别",
      "subtitle": null,
      "author": "李白",
      "dynasty": "唐",
      "category": "诗",
      "content": "渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。"
    },
    {
      "id": 12,
      "title": "钱塘湖春行",
      "subtitle": null,
      "author": "白居易",
      "dynasty": "唐",
      "category": "诗",
      "content": "孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。"
    },
    {
      "id": 13,
      "title": "庭中有奇树",
      "subtitle": null,
      "author": "佚名（《古诗十九首》）",
      "dynasty": "汉",
      "category": "诗",
      "content": "庭中有奇树，绿叶发华滋。\n攀条折其荣，将以遗所思。\n馨香盈怀袖，路远莫致之。\n此物何足贵？但感别经时。"
    },
    {
      "id": 14,
      "title": "龟虽寿",
      "subtitle": null,
      "author": "曹操",
      "dynasty": "东汉",
      "category": "诗",
      "content": "神龟虽寿，犹有竟时；\n腾蛇乘雾，终为土灰。\n老骥伏枥，志在千里；\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。"
    },
    {
      "id": 15,
      "title": "赠从弟（其二）",
      "subtitle": null,
      "author": "刘桢",
      "dynasty": "东汉",
      "category": "诗",
      "content": "亭亭山上松，瑟瑟谷中风。\n风声一何盛，松枝一何劲！\n冰霜正惨凄，终岁常端正。\n岂不罹凝寒？松柏有本性。"
    },
    {
      "id": 16,
      "title": "梁甫行",
      "subtitle": null,
      "author": "曹植",
      "dynasty": "三国·魏",
      "category": "诗",
      "content": "八方各异气，千里殊风雨。\n剧哉边海民，寄身于草野。\n妻子象禽兽，行止依林阻。\n柴门何萧条，狐兔翔我宇。"
    },
    {
      "id": 17,
      "title": "得道多助，失道寡助",
      "subtitle": "《孟子》三章之一",
      "author": "孟子及弟子",
      "dynasty": "战国",
      "category": "古文",
      "content": "天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣；然而不胜者，是天时不如地利也。\n城非不高也，池非不深也，兵革非不坚利也，米粟非不多也；委而去之，是地利不如人和也。\n故曰：域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之；多助之至，天下顺之。\n以天下之所顺，攻亲戚之所畔，故君子有不战，战必胜矣。"
    },
    {
      "id": 18,
      "title": "富贵不能淫",
      "subtitle": "《孟子》三章之一",
      "author": "孟子及弟子",
      "dynasty": "战国",
      "category": "古文",
      "content": "景春曰：“公孙衍、张仪岂不诚大丈夫哉？一怒而诸侯惧，安居而天下熄。”\n孟子曰：“是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：‘往之女家，必敬必戒，无违夫子！’以顺为正者，妾妇之道也。\n居天下之广居，立天下之正位，行天下之大道。得志，与民由之；不得志，独行其道。\n富贵不能淫，贫贱不能移，威武不能屈，此之谓大丈夫。”"
    },
    {
      "id": 19,
      "title": "生于忧患，死于安乐",
      "subtitle": "《孟子》三章之一",
      "author": "孟子及弟子",
      "dynasty": "战国",
      "category": "古文",
      "content": "舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。\n故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。\n人恒过，然后能改；困于心，衡于虑，而后作；征于色，发于声，而后喻。\n入则无法家拂士，出则无敌国外患者，国恒亡。\n然后知生于忧患而死于安乐也。"
    },
    {
      "id": 20,
      "title": "春望",
      "subtitle": null,
      "author": "杜甫",
      "dynasty": "唐",
      "category": "诗",
      "content": "国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。"
    },
    {
      "id": 21,
      "title": "雁门太守行",
      "subtitle": null,
      "author": "李贺",
      "dynasty": "唐",
      "category": "诗",
      "content": "黑云压城城欲摧，甲光向日金鳞开。\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死。"
    },
    {
      "id": 22,
      "title": "赤壁",
      "subtitle": null,
      "author": "杜牧",
      "dynasty": "唐",
      "category": "诗",
      "content": "折戟沉沙铁未销，自将磨洗认前朝。\n东风不与周郎便，铜雀春深锁二乔。"
    },
    {
      "id": 23,
      "title": "渔家傲",
      "subtitle": null,
      "author": "李清照",
      "dynasty": "宋",
      "category": "词",
      "content": "天接云涛连晓雾，星河欲转千帆舞。\n仿佛梦魂归帝所。闻天语，殷勤问我归何处。\n我报路长嗟日暮，学诗谩有惊人句。\n九万里风鹏正举。风休住，蓬舟吹取三山去！"
    },
    {
      "id": 24,
      "title": "月夜",
      "subtitle": null,
      "author": "杜甫",
      "dynasty": "唐",
      "category": "诗",
      "content": "今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。"
    },
    {
      "id": 25,
      "title": "浣溪沙",
      "subtitle": null,
      "author": "晏殊",
      "dynasty": "宋",
      "category": "词",
      "content": "一曲新词酒一杯，去年天气旧亭台。\n夕阳西下几时回？\n无可奈何花落去，似曾相识燕归来。\n小园香径独徘徊。"
    },
    {
      "id": 26,
      "title": "愚公移山",
      "subtitle": "《列子》",
      "author": "列子",
      "dynasty": "战国",
      "category": "古文",
      "content": "太行、王屋二山，方七百里，高万仞。本在冀州之南，河阳之北。\n北山愚公者，年且九十，面山而居。惩山北之塞，出入之迂也。聚室而谋曰：“吾与汝毕力平险，指通豫南，达于汉阴，可乎？”杂然相许。\n其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”\n遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。\n河曲智叟笑而止之曰：“甚矣，汝之不惠！以残年余力，曾不能毁山之一毛，其如土石何？”\n北山愚公长息曰：“汝心之固，固不可彻，曾不若孀妻弱子。虽我之死，有子存焉。子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”\n河曲智叟亡以应。\n操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。"
    },
    {
      "id": 27,
      "title": "饮酒（其五）",
      "subtitle": null,
      "author": "陶渊明",
      "dynasty": "东晋",
      "category": "诗",
      "content": "结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。"
    }
  ]
}

